CHAPTER 24SARVA-KULA-KALPA-GUHYA-VIDHI-VISTARA-TANTRAatha vajrapāṇirmahābodhisatvaḥ sarvatathāgataguhyasiddhitantramudājahāra|
tatrādita eva sarvatathāgatottamasiddhiguhyatantraṃ|buddhabodhisamādhintu
bhāvayan susamāhitaḥ|sukhena labhyate bodhiriti cintyāvabudhyatī-||tyāha
bhagavān sarvatathāgataḥ||tatredaṃ tathāgatakulottamasiddhiguhyatantraṃ|satvavajrāṃ hṛdi
badhvā bhāryā me tvamiti priyā|dṛḍhībhava iti prokte sarvamudrāstu sādhayet

anena vidhiyogena asiddhāpi svakarmabhiḥ|guhyabhāryāmiti proktvā sutarāṃ siddhimāpnuyād||ityāha
bhagavān satvavajraḥ||tatredaṃ vajrakulottamasiddhiguhyatantraṃ|yathā tathā hi kupito
vajra-huṃ-kāramudrayā|mārayan sarvabuddhāṃstu bhayāt siddhi[ndadaṅkared||ityāha] bhagavān
sarvatathāgatahuṅkāraḥ||tatredaṃ padmakulottamasiddhiguhyatantraṃ|samādhimudrāṃ sandhāya nirīkṣan
vajradṛṣṭinā|svadāraṃ paradāraṃ vā priyāṃ siddhimavāpnuyate-||tyāha bhagavān padmarāgaḥ||tatredaṃ
maṇikulottamasiddhiguhyatantraṃ|dvayendriyasamāpattyā sukhamagramiti brūvan|svendriyaṃ
sarvabuddhānāṃ niryātya laghu sidhyatī-||tyāha bhagavān maṇirāgaḥ||sarvakulottamasiddhiguhyatantraḥ||atha
vajrapāṇirmahābodhisatvaḥ sarvatathāgatasamayasiddhiguhyatantramudājahāra|
tatredaṃ tathāgatasamayasiddhiguhyatantraṃ|samayastvamiti proktvā rāgayetsarvayoṣitaḥ|ma
virāgaya satvārthaṃ dhruvaṃ buddhāṃ sa rāgayed||ityāha bhagavān mahāvairocanaḥ||tatredaṃ
tathāgatakulasamayasiddhiguhyatantraṃ|rāgo hi nāvamantavyo rāgayetsarvayoṣitaḥ|vajriṇo
guhyasamayamidaṃ rakṣaṃstu sidhyatī-||tyāha bhagavān vairocanaḥ||tatredaṃ vajrakulasamayasiddhiguhyatantraṃ|mārayanmārayellokaṃ
kāyavākkarmasatkriyaiḥ|hūṃ-kāraistu viśuddhyarthaṃ
samayo hyarthasiddhida||ityāha bhagavān trilokavijayaḥ|tatredaṃ padmakulasamayasiddhiguhyatantraṃ|rāgaḥ
śuddhātmanāṃ śuddho hyaśuddhastīrthyayogināṃ|śuddhātmanāṃ tu samayaṃ
pālayan siddhimāpnuyād||ityāha bhagavānavalokiteśvaraḥ||tatredaṃ maṇikulasamayasiddhiguhyatantraṃ|badhvā
vajramaṇiṃ pūrvaṃ vajragarbhasamādhinā|duṣṭānāṃ tu harannarthān samayaḥ siddhido
bhaved||i]tyāha bhagavān vajraratnaḥ||sarvakulasamayasiddhiguhyavidhivistaratantraṃ||atha
vajrapāṇirmahābodhisatvaḥ sarvatathāgatadharmasiddhiguhyatantramudājahāra| tatredaṃ
tathāgatadharmasiddhiguhyatantraṃ|svabhāvaśuddhiṃ dharmāṇāṃ bhāvayan susamāhitaḥ|sarvakāryāṇi
kurvan vai bodhīṃ siddhimavāpnute-||tyāha bhagavān vajradhātuḥ||tatredaṃ tathāgatakuladharmasiddhiguhyatantraṃ|sarvasatvānurāgaśca
viṣayeṣvavirāgitā|rāmārāmaṇaśuddhistu guhyadharmaḥ
susiddhida||ityāha bhagavān vajraguhyaḥ||tatredaṃ vajrakuladharmasiddhiguhyatantraṃ|nāsāhuṃkārayogena
sarvaduṣṭāṃstu mārayan|sūkṣmavajrasamādhisthaḥ parāṃ siddhimavāpnuyād||ityāha
bhagavān dharmahuṃkāraḥ||tatredaṃ padmakuladharmasiddhiguhyatantraṃ|sūkṣmavajraprayogeṇa
rāmayetsarvayoṣitaḥ|dharmasiddhimavāpnoti vajradharmasamādhine-||tyāha bhagavānavalokiteśvaraḥ|tatredaṃ
maṇikuladharmasiddhiguhyatantraṃ|dvayendriyasamāpattyā sarvāśā paripūrayan|yoṣitāṃ
vā priyāṇāṃ vā siddhimāpnotyanuttarām|ityāha bhagavān vajraratnaḥ||sarvakuladharmasiddhiguhyavidhivistaratantraṃ||atha
vajrapāṇirmahābodhisatvaḥ sarvatathāgatakarmasiddhiguhyatantramudājahāra|
tatredaṃ tathāgatakarmasiddhiguhyatantraṃ|vajrasatvasamādhistho
buddhānusmṛtibhāvakaḥ|strīkāyaṃ praviśanyonyā vaśīkuryāttu yoṣita||ityāha bhagavān vairocanaḥ||tatredaṃ
tathāgatakulakarmasiddhiguhyatantraṃ|vajrasatvasamādhistho bhagena praviśaṃstathā|striyā
kāye spharetsamyag niśceṣṭāmapi rāgayed||ityāha bhagavān vajrarāgaḥ||tatredaṃ
vajrakulakarmasiddhiguhyatantraṃ|vajrahuṃkāramudrāṃ vai badhvā tu susamāhitaḥ|praviśaṃstu
bhage kruddhaḥ manasā sa tu pātayed||ityāha bhagavān vajrasamayaḥ||tatredaṃ padmakulakarmasiddhiguhyatantraṃ|dharmakarmamayīmudrāṃ
badhvā padmasamādhinā|bhagena praviśan rakṣedapi
sarvāstu yoṣita||ityāha bhagavān vajrapadmaḥ|tatredaṃ maṇikulakarmasiddhiguhyatantraṃ|karmavajramaṇiṃ
badhvā vajraratnasamādhinā|bhagena praviśan strīṇāṃ kṣaṇādāviśya nartatī-||tyāha
bhagavān vajraratnaḥ||sarvakulakarmasiddhiguhyavidhivistaratantraṃ||athavajrapāṇirmahābodhisatvaḥ
sarvatathāgatamaṇḍalaśuddhisiddhiguhyatantramudājahāra| tatredaṃ sarvatathāgatacakraśuddhisiddhiguhyatantraṃ
bhavati|dharmacakrasamākāraṃ kuryādvā guhyamaṇḍalaṃ|mudrā bhāryā
parivṛtaṃ tatra buddhanniveśayet

praviṣṭvaiva hi tadguhyaṃ brūyādbuddhasya tatkṣaṇāt|“bhāryā hyetāstava vibho dadasva mama sarvada”

evaṃ brūvaṃstu sarveṣu kulamudrā nayeṣu ca|guhyasiddhimavāpnoti buddhānāmasamatviṣām

ityāha bhagavān buddhaḥ||tatredaṃ tathāgatakulasarvamaṇḍalasiddhiguhyatantraṃ|vajradhātupratīkāśaṃ
maṇḍalaṃ tu samālikhet|tathāgatakulānāṃ tu sarveṣāṃ paramannayaṃ||[siddhikāmastvāśu]
brūyātpravi[ṣṭaiva tanmaṇḍalaṃ]|surate samayastvaṃhoḥ, vajrasatvādya sidhya māṃ

idaṃ japaṃstu hṛdayaṃ sādhayet sarvasiddhayaḥ|[tatvacodanayoge]na tuṣṭaḥ sa tvāśu sidhyatī-||tyāha
bhagavān vajrasatvaḥ||tatredaṃ vajrakulasarvamaṇḍalasiddhiguhyatantraṃ|trilokavijayākāraṃ
sarvavajrakulasya hi|sarvamaṇḍalayogaṃ tu saṃlikheta vicakṣaṇaḥ

taṃ praviṣṭvaiva śīghraṃ vai brūyātsiddhiṃ tu yācayan|“rāgāttvamasi saṃbhūta”, evaṃ sarveṣu
sidhyatī-

tyāha bhagavān vajrahuṃkāraḥ||tatredaṃ padmakulamaṇḍalasiddhiguhyatantraṃ|jagadvinayayogena
sarvapadmakuleṣu vai|maṇḍalāni likhetprajñastaṃ praviṣṭvaiva vāgvadet

“rāgadharma mahāpadma prasidhya laghu me vibho”|evamuktvā tu sarveṣu maṇḍaleṣu sa sidhyatī-

tyāha bhagavānavalokiteśvaraḥ||tatredaṃ maṇikulamaṇḍalasiddhiguhyatantraṃ|sarvārthasiddhiyogena
maṇḍalāni samālikhet|mahāmaṇikulānāṃ tu taṃ praviṣṭvaiva vāgvadet

“sarvābhiprāyasiddhīnāṃ rāgāśāsiddhiruttamā|sidhya sidhya mahāsatva bhagavan sarvasiddhaye”

evaṃ brūvaṃstu sarveṣu maṇḍaleṣu praveśataḥ|mahāsiddhimavāpnoti pūjāguhyamanuttaraṃ

tataḥ prabhṛti siddhātmā sādhayan siddhayaḥ sadā|yadā na laghu siddhiḥ syāt sidhyante tatvacodanair

ityāha bha[gavān vajrasatvaḥ||]sarvakulamaṇḍalasiddhiguhyavidhivistaratantraṃ||atha vajrapāṇirmahābodhisatvaḥ
sarvatathāgatasarvamudrāguhyasiddhitantramudājahāra| tatredaṃ tathāgatamudrāguhyasiddhitantraṃ|tathāgatamahādevyaḥ
priyāḥ sarvasukhapradāḥ|satyānuparivartinyā vāssatyaiḥ
sāpi tā yanna sidhyata||ityāha bhagavān buddhaḥ||tatredaṃ tathāgatakulamahāmudrāguhyasiddhitantraṃ|mahāmudrāṃ
tu vai badhvā yathāvadanupūrvaśaḥ|idaṃ tatvaṃ rahasyaṃ ca vajravācā
vadetvayaṃ

vajrasatvaḥ svayamahaṃ tvamme bhāryā hṛdi sthitā|sarvakāyaṃ pariṣvajya vajragarve samutkṣipa

vajragarvā mahādevī tatvacodānurāgitā|sarvakāye dṛḍhībhūtvā yathāvatsidhyate laghur

ityāha bhagavān vajragarvāpatiḥ||tatredaṃ vajrakulasamayamudrāguhyasiddhitantraṃ|“sidhya sidhyādya
samaye samayo'haṃ tvaṃ priyā mama”|iti codanayā śīghramanuraktā prasidhyatī-||tyāha
bhagavān vajrasatvaḥ||tatredaṃ padmakuladharmamudrāguhyasiddhitantraṃ|“budhya budhya mahāsatvi
bhāryā me tvamatipriyā”|iti codanayā śīghramanuraktā tu sidhyatī-||tyāha bhagavān vajradharmaḥ||tatredaṃ
maṇikulakarmamudrāguhyasiddhitantraṃ|“sarvakarmakarī bhāryā tvaṃ me sidhyādya
vajriṇi”|iti codanayā śīghramanuraktā tu sidhyatī-||tyāha bhagavānākāśagarbhaḥ||sarvakulasarvamudrā[guhyasi]ddhividhivistaratantraṃ||atha
vajrapāṇirmahābodhisatvaḥ sarvatathāgatasamayaguhyasiddhitantramudājahāra|
tatredaṃ tathāga[tasamayagu]hyasiddhitantraṃ|tīrthikānāṃ
hitārthāya buddhabhāryā pragopitā|lekhyā mudrā prayogeṇa iti vijñeya sidhyatī-||tyāha
bhagavān sarvatathāgata[samayaḥ||]tatredaṃ tathāgatakulasamayaguhyasiddhitantraṃ|sarvasatvamanovyāpī
sarvasatvasukhapradaḥ|sarvasatvapitā caiva kāmo'graḥ samayāgriṇām||ityāhurbhagavantaḥ
sarvatathāgatāḥ||idaṃ tatsarvabuddhānāṃ rahasyaṃ paramādbhutaṃ|vijñeya śraddadhacchddho
duḥsādhyo'pi hi sidhyatī-||tyāha bhagavān vajradharaḥ||tatredaṃ vajrakulasamayaguhyasiddhitantraṃ|rāgaśuddhyai
viraktānāṃ tīrthyadṛṣṭikṛtātmanāṃ|māraṇaṃ samayaṃ tvagramidaṃ
vijñeyaṃ sidhyatī-||tyāha bhagavān vajradharaḥ||tatredaṃ padmakulasamayaguhyasiddhitantraṃ|mahābhūtodbhavaṃ
sarvaṃ, kathaṃ tvaśucirucyate ?|tīrthikānāṃ vināśāya dhruvaṃ siddhimavāpnuyād||ityāha
bhagavān vajranetraḥ||tatredaṃ maṇikulasamayaguhyasiddhitantraṃ|strīprasaṅgāttu
ratnānāṃ saṃcayaḥ kriyate yadā|striyo hyanuttaraṃ ratnamiti cintyate sidhyatī-||tyāha
bhagavānājñākaraḥ||sarvakalasamayaguhyasiddhividhivistaratantraḥ||atha vajrapāṇirmahābodhisatvaḥ
sarvatathāgatapūjāguhyasiddhitantramudājahāra| tatrāyaṃ tathāgatapūjāguhyasiddhitantraḥ|strībhiḥ
parivṛto bhūtvā parihāsakriyā sukhaṃ|niryātya buddhapūjāyāṃ pūjāsiddhimavāpnuyād||ityāha
bhagavān buddhaḥ|tatredaṃ tathāgatakulapūjāguhyasiddhitantraṃ|surataśramakhinnastu
tatsaukhyaṃ suratodbhavaṃ|catuḥpraṇāme pūjāyāṃ niryātya laghu sidhyatī-||tyāha bhagavān
vajradharaḥ||tatredaṃ vajrakulapūjāguhyasiddhitantraṃ|huṃkārasamayāṃ badhvā pariṣvajya
striyaṃ janaṃ|tatpariṣvaṅgasaukhyaṃ tu niryātya hi sa sidhyatī-||tyāha bhagavān vajrahuṃkāraḥ||tatredaṃ
padmakulapūjāguhyasiddhitantraṃ|lokeśvaramahaṃ bhāvya priyāvaktraṃ nirīkṣanvai|tannirīkṣaṇasauravyaṃ
tu niryātya hi sa sidhyatī-|tyāha bhagavān padmanetraḥ||tatredaṃ
maṇikulapūjāguhyasiddhitantraṃ|karmamudrādharo bhūtvā sarvābharaṇabhūṣitaḥ|striyaṃ pariṣvajya
pūjāyāṃ vibhūtiṃ niryātya sidhyatī-||tyāha bhagavān vajraratnaḥ||sarvakulapūjāguhyasiddhividhivistaratantraṃ||atha
vajrapāṇirmahābodhisatvaḥ sarvatathāgataguhyapūjāsiddhitantramudājahāra|
tatredaṃ tathāgataguhyapūjāsiddhitantraṃ|ramayan paradārāṇi yathā[ka]ścinna
vedayet|bhāvayan buddhamātmānaṃ pūjayā siddhimāpnuyād||ityāha bhagavān buddhaḥ||tatredaṃ
tathāgata[kula]guhyapūjāsiddhitantraṃ|vajralāsyāṃ samādhāya vajramālāṃ tu bandha[yet]|vajragītāṃ
tato badhvā pūjayed vajranṛtyayā||kā[maratyābhiṣekā]gryā nṛtyagītasukhātsukhaṃ|nānyadasti
hi teneyaṃ guhyapūjā niruttarā||tatredaṃ vajrakulaguhyapūjāsiddhitantraṃ||yathāvad
vidhiyogena pūja[yed] guhyapūjayā|trilokavijayaṃ bhāvya pūjāsiddhima vāpnuyād||ityāha bhagavān
vajraguhyaḥ|tatredaṃ padmakulaguhyapūjāsiddhitantraṃ|ya[thāvad gu]hyayogena dharmamudrā
supūjayan|jagadvinayamudrāsthaḥ pūjāsiddhimavāpnute-||tyāha bhagavānavalokiteśvaraḥ||tatredaṃ
maṇikulaguhyapūjāsiddhitantraṃ|yathāvad guhyayogena karmamudrā susādhayan|sarvārthasiddhiyogena
pūjāsiddhimavāpnute-||tyāha bhagavān vajragarbhaḥ||sarvakulaguhyapūjāvidhivistaratantraṃ||atha
bhagavān vajrapāṇirmahābodhisatvaḥ sarvatathāgatakulodghāṭanaguhyasiddhitantramudājahāra|
tatredaṃ tathāgatatatvotpattisiddhiguhyatantraṃ|samādhijñānasaṃbhūtaṃ buddhatvaṃ
hi samāsataḥ|satvarāgaṇayogena śīghramāpnotyanuttaram||ityāha bhagavāṃstathāgataḥ|tatredaṃ
tathāgatakulamahātattvodghāṭanasiddhiguhyatantraṃ|anādinidhanaḥ satvaḥ ākāśotpattilakṣaṇaḥ|samantabhadraḥ
sarvātmā kāmaḥ sarvajagatpatiḥ

yaccittaṃ sarvasatvānāṃ dṛḍhatvāt satvanucyate|samādhānād vajrasamo niścayairyāti vajratāṃ

satvādhiṣṭhānayogena vajrasatvaḥ punarbhavet|sa eva bhagavān satvo vajrakāyastathāgataḥ

svacittaprativedhādibuddhabodhiryathāvidhi|sa eva bhagavān sarvatathāgatakulaṃ bhaved||ityāha
bhagavānanādinidhanasatvaḥ||tathāgatakulaṃ saiva saiva vajrakulaṃ smṛtaṃ|saiva padmakulaṃ
śuddhaṃ saivoktaṃ maṇisatkulam||ityāha bhagavān sarvatathāgatacakraḥ||sarvakulotpādanaguhyasiddhividhivistaratantraṃ||atha
vajrapāṇirmahābodhisatvaḥ sarvatathāgatamudrācinhābhidhānasiddhiguhyatantramudājahāra|
tatredaṃ tathāgatacinhābhidhānasiddhiguhyatantraṃ bhavati|sa
eva bhagavān satvo vajrasatvo hṛdi sthitaḥ|samādhānātsamādhistu buddhabodhiprasādhaka||ityāha
bhagavān buddhaḥ||tatredaṃ tathākulacinhābhidhānasiddhiguhyatantraṃ|vajraṃ suprativedhatvādaṅkuśaṃ
grahamocakaḥ|sūkṣmavedhitayā vāṇaṃ sādhukārastu tuṣṭitaḥ

ratnastu racanāduktaḥ sūryastejo vidhānataḥ|ketuḥ samucchrayaḥ proktaḥ smito hāsastu kīrtitaḥ

rāgaśuddhitayā padmaṃ kośaḥ kleśāricchedanāt|cakro maṇḍalayogāttu vāglāpājjapanucyate

sarvavajraṃ tu viśvatvād varmadurbhedyayogataḥ|daṃṣṭrā bhīṣaṇayogāttu bandho mudrāprayogataḥ

yathā hi bhagavān śāśvo vajrasatvastu sarvagaḥ|tathā vajrāṃ tu cihnādi bhāvayanniti sidhyatī-||tyāha
bhagavān sarvatathāgatacinhaḥ|sarvakulacihnābhidhānasiddhiguhyatantraṃ||atha vajrapāṇirmahābodhisatvaḥ
sarvatathāgatamudrābandhotpattisiddhiguhyatantramudājahāra| tatredaṃ
tathāgatamudrābandhotpattisiddhiguhyatantraṃ|badhvā vai vajraparyaṅkaṅkarābhyāṃ vajrabandhataḥ|vajrasatvasamādhisthaḥ
śīghraṃ buddhatvamāpnuyād||ityāha bhagavān buddhaḥ||[tatre]daṃ
tathāgatakulamudrābandhotpattisiddhiguhyatantraṃ|yathā rājñāṃ svamudrābhiḥ mudryate rājaśāsanaṃ|mahātmanāṃ
svamudrābhirāmudryante tathā janāḥ

kāyavākcittavajrāṇāṃ pratibimbaprayogataḥ|mahātmanāṃ mahāmudrā iti vijñāya sidhyatī-

tyāha bhagavān mahāmudraḥ||tatredaṃ vajrakulamudrābandhotpattisiddhiguhyatantraṃ|yathāhi samayaistīvraiḥ
kaścidbandho bhavejjanaḥ|anatikramaṇīyaistu tathā sarvatathāgatāḥ

baddhā hi vajrabandhāgryamudrāsamayabandhanaiḥ|nātikramantyāmaraṇāditi vijñāya sidhyatī-||tyāha
bhagavān vajrasamayaḥ||tatredaṃ dharmakulamudrābandhotpattisiddhiguhyatantraṃ|anatikramaṇīyā
hi vajravāssarvaśo jinaiḥ|ayaṃ bandha iti jñātvā dharmamasya prasidhyatī-||tyāha bhagavān
vajradharmaḥ||tatredaṃ karmakulamudrābandhotpattisiddhiguhyatantraṃ|anatikramaṇīyā
hi vajrājñā karmabhūri ca|ājñāvatastu tatkarma vijñāya laghu sidhyatī-||tyāha bhagavān vajraḥ||sarvakulamudrābandhotpattisiddhividhivistaraguhyatantraṃ||atha
khalu bhagavān vajrapāṇiṃ
mahābodhisatvamevamāha| “idamapi mayā bhagavan parigṛhītamadhiṣṭhitaṃ ce-” ti||atha sarvatathāgatāḥ
punaḥ samājamāgamya vajrapāṇaye sarvatathāgatadhipataye sādhukārāṇyadaduḥ||sādhu
te vajrasatvāya vajraratnāya sādhu te|vajradharmāya te sādhu sādhu te vajrakarmaṇe||subhāṣitamidaṃ
sūtraṃ vajrayānamanuttaraṃ|sarvatathāgataṃ guhyaṃ mahāyānābhisaṃgraham|| iti||sarvatathāgatatatvasaṃgrahātsarvakulakalpaguhyavidhivistaratantraṃ
samāptaṃ||

