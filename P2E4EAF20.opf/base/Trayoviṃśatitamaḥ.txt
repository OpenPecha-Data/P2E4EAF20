CHAPTER 23SARVA-KALPOPAYA-SIDDHI-VIDHI-VISTARA-TANTRAatha vajrapāṇirmahābrodhisatva idaṃ sarvatathāgatamahātatvavidhivistaratantramudājahāra|
tatra prathamaṃ tāvat mahāmudrottamasiddhitantraṃ
bhavati|tathāgatamahāmudrāṃ badhvā sarvakhadhātuṣu|buddhabimbānadhiṣṭhāya svahṛdistu
praveśayet

ihaiva janmani varaṃ yadīccheduttamaṃ śivaṃ|buddhatvaṃ tena kāmedaṃ na cet siddhiryathopari

mahāmudrāṃ samādhāya mahātatvamudāharan|padaśaḥ sarvamevāhaṃ bhāvayetsatvayogataḥ

ihaiva janmani padaṃ yadīcchet sauritvaṃ śubhaṃ|ātmanastena kāmedaṃ na cetsiddhiryathopari

atha samayamudrottamasiddhitantraṃ bhavati|yathā vajradharaḥ siddhastathāhamiti bhāvayan|buddhasauritvamāpnoti
na cetsiddhiryathoparī-||ti||atha dharmamudrottamasiddhitantraṃ bhavati|svabhāvaśuddhyā
vācā vai sarvadharmā iti brūvan|buddhasauritvamāpnoti na cetsiddhiryathoparī-||ti||atha
karmamudrottamasiddhitantraṃ bhavati|sarvasya sarvaśuddhitvātsarvakarmāṇi śodhayan|buddhasauritvamāpnoti
na cetsiddhiryathoparī-||ti||tathāgatakulottamasiddhayaḥ||atha
vajrapāṇiḥ svakulottamasiddhitantramudājahāra|buddhājñāṃ sarvasatvārthāt sarvasiddhiprayogataḥ|sādhayaṃstu
mahāmudrāṃ buddhatvamiha janmanī-||ti||atha samayottamasiddhitantraṃ bhavati|yathā
vajradharaḥ siddhistathāhamiti bhāvayan|mahāmudrāprayogeṇa kṣaṇātsauritvamāpnuta||
iti||atha dharmamudrottamasiddhitantraṃ bhavati|anakṣareṣu dharmeṣu prapañco na hi vidyate|imaṃ
vadaṃstu dharmāgrīṃ bhāvayan sauritāṃ brajed|| iti||atha karmamudrottamasiddhitantraṃ
bhavati|yatkaroti hi karma vai śubhaṃ vā yadi vāśubhaṃ|niryātayaṃ jineṣvastu kṣaṇātsauritāṃ
vrajed|| iti||atha vajrapāṇirmahābodhisatvaḥ padmakulottamasiddhitantramudājahāra|
tatra prathamantāvanmahāmudrottamasiddhitantraṃ bhavati|rāgaḥ śuddhaḥ svabhāvena tīrthikairavasanyate|tasyāvirāgo
dharmo'smiṃ mahāyāne tu sidhyatī-||ti||atha samayamudrottamasiddhitantraṃ
bhavati|abhyasaṃstu mahāmaitrīn samādhidṛḍhayogataḥ|spharedvidhivadyogāt kṣaṇātsauritvamāpnuyād||
iti||atha dharmamudrottamasiddhitantraṃ bhavati|svabhāvaśuddhaḥ saṃrāga
iti brūyādimaṃ nayaṃ|rāgapāramitāprāpte kṣaṇātsauritvamāpnuyād|| iti||atha karmamudrottamasiddhitantraṃ
bhavati|darśanasparśanābhyāṃ tu śravaṇasmaraṇena vā|syāmahaṃ sarvasatvānāṃ
sarvaduḥkhāntakasthitir|| iti||atha vajrapāṇirmahābodhisatvo maṇikulottamasiddhitantramudājahāra|
tatra mahāmudrottamasiddhitantraṃ bhavati|sarvabuddhābhiṣeko'haṃ bhaveyaṃ vajragarbhavat|bhāvayaṃ
vibhāvayan vai kṣaṇātsauritvamāpnuta|| iti||atha samayamudrottamasiddhitantraṃ
bhavati|bhaveyaṃ sarvasatvānāṃ sarvāśāparipūrakaḥ|ākāśagarbhasadṛśaḥ kṣaṇātsauritvamāpnuta||
iti||atha dharmamudrottamasiddhitantraṃ bhavati|ātmanastu samutsṛjya dhanadānān suharṣitaḥ|vadan
dharmamayīṃ mudrāmiha sauritvamāpnuta|| iti||atha karmamudrottamasiddhitantraṃ
bhavati|dāridrāṇāṃ hitārthāya dhanotpādane tatparaḥ|udyogātsauritāṃ yāti na cetsiddhiryathoparī-||ti||sarvakulamudrāṇāṃ
buddhabodhisatvottamasiddhyavāptividhivistaraḥ||atha vajrapāṇirmahābodhisatvaḥ
punarapi sarvatathāgata[samayasi]ddhitantramudājahāra| tatrāyaṃ sarvatathāgatasamayasiddhitantraṃ
bhavati|yasya rāgasamāpattistasya rāgeṇa śodhayet|iti buddhanmahāmudrā
jñānasya samayaḥ smṛtaḥ||atha tathāgatakulasamayasiddhitantraṃ bhavati|kāmānāmavirāgastu
samayaḥ sumahānayaṃ|tathāgatakulaśuddho'nātikramyo jinairapi||atha vajrakulasamayasiddhitantraṃ
bhavati|akrodhasyāpi satvārthānmahākrodhapradarśanaṃ|mahāvajrakule tveṣa
samayo duratikramaḥ||atha padmakulasamayasiddhitantraṃ bhavati|svabhāvaśuddhijñānena tasya
kāryaṃ sa karoti|mahāpadmakule tveṣa samayo duratikramaḥ||atha ratnakulasamayasiddhitantraṃ
bhavati|alpatve vā bahutve vā yathābhirucitaṃ punaḥ|avaśyo divasaḥ kāryo dānena samayo
hyayam|| iti||sarvakulasamayavidhivistaratantraṃ||atha vajrapāṇirmahābodhisatvaḥ sarvatathāgatadharmamudrājñānasiddhitantramudājahāra|
tatreyaṃ sarvatathāgatadharmasiddhitantra bhavati|buddho
dharma iti khyāta ityuktvā dharmatākṣaraṃ|buddhadharmamahāmudrājñānasya paramanayaṃ||tatredaṃ
tathāgatakuladharmasiddhitantraṃ|rāgācchraddhatarannāsti dharmaḥ sarvasukhapradaḥ|tathāgatakulepyeṣa
dharmaḥ siddhikaraḥ paraḥ||tatredaṃ vajrakuladharmasiddhitantraṃ|buddhājñācchodhanārthādvā
satvatrāṇārthatastathā|akrodho'pi hi saṃduṣṭānmārayaṃcchuddhimāpnute||tatredaṃ
padmakuladharmasiddhitantraṃ|aliptaṃ salilaiḥ padmaṃ tathā rāgo na duṣyati|iti
brūvannakāryāṇi kurvaṃ pāpairna lipyate||tatredaṃ maṇikulasiddhitantraṃ|dānātsamo na
dharmo'sti pratipattyā bravīti hi|mahāmaṇikule dharmaḥ na cetsiddhiryathoparī-||ti||sarvakuladharmasiddhividhivistaratantram||
||atha vajrapāṇirmahābodhisatvaḥ sarvatathāgatakulakarmasiddhitantramudājahāra|
tatredaṃ tathāgatakarmasiddhitantraṃ bhavati|buddhatvaṃ sarvasatvānāṃ
bodhisatvatvameva ca|yathāvadvinayaṃ caiva karmamudrāgrasiddhidā||tatredaṃ tathāgatakulakarmasiddhitantraṃ
bhavati|caturvidhābhiḥ pūjābhiḥ sadā yogāccaturvidhaṃ|catuḥkālayogena
kurvan karmāṇi sādhayet||tatredaṃ vajrakulakarmasiddhitantram|duṣṭasatvopaghātāya yadyatkārya
karoti saḥ|karmavajrakule'pyeṣa sarvasiddhipradāyakaḥ||tatredaṃ padmakulakarmasiddhitantraṃ|bhayātmanāmabhayado
yathāvadvinayastathā|etatpadmakule karma buddhasiddhipradāyakaṃ||atha
maṇikulakarmasiddhitantraṃ|abhiṣekastathā dānaṃ sarvāśāparipūrayaḥ|buddhānāṃ dehināṃ
caiva karma sarvārthasādhakam|| iti||sarvakulakarmasiddhividhivistaratantraṃ||atha vajrapāṇirmahābodhisatvaḥ
sarvatathāgatakuladharmatāmudrājñānatantramudājahāra| tatredaṃ tathāgatadharmatājñānasiddhitantraṃ
bhavati|vajrasatvasamādhistu buddhānāṃ dharmatā smṛtā|etadbuddhasya
buddhatvaṃ na buddho bhavate'nyataḥ||tatredaṃ tathāgatakuladharmatājñānasiddhitantraṃ|bhāvayaṃstu
mahāmudrāṃ sādhayetsarvasiddhayaḥ|tathāgatakule'pyeṣa dharmatottamasiddhidā||tatredaṃ
vajrakuladharmatājñānasiddhitantraṃ||baddhābhiḥ samayāgryābhiḥ sarvakarmāṇi
sādhayet|mahāmudrāprayogeṇa vajrasiddhimavāpnuyāt||tatredaṃ padmakuladharmatājñānasiddhitantraṃ|dharmamudrāprayogeṇa
dharmamudrāḥ pravartayet|anayā sādhayaṃ dharmān dharmatāvajradharmiṇaḥ||tatredaṃ
maṇikuladharmatājñānasiddhitantraṃ|karmamudrāprayogeṇa karmavajraṃ hṛdi
sthitaṃ|bhāvayaṃ dharmatāmetāvāpnoti svakarmatām|| iti||sarvakuladharmatājñānasiddhitantraṃ||atha
vajrapāṇirmahābodhisatvaḥ sarvatathāgatakulajñānasiddhitantramudājahāra| tatredaṃ
tathāgatajñānasiddhitantraṃ bhavati|vajrasatvasamādhisthaḥ candravajraprayogataḥ|yathā varṇau
tu tau vetti tathā lokaṃ tu vetti saḥ

śuddhe śuddhamiti jñeyaṃ pāṇḍare tu prabhāsvaraṃ|rakte raktaṃtare kruddhaṃ yādṛgvarṇa tadātmakaṃ

tatredaṃ tathāgatakulajñānasiddhitantraṃ|mahāmudrāṃ samādhāya candramaṇḍalasaprabhāṃ|svayaṃ
kāyaṃ yathā vetti tathā vedyaṃ jaganmanaḥ||tatredaṃ vajrakulajñānasiddhitantraṃ|ākāśe vānyadeśe
kruddhaḥ sanmaṇḍalāni tu|yādṛśāni tu paśyedvai vijñeyantādṛśanmanaḥ||tatredaṃ padmakulajñānasiddhitantraṃ|sūkṣmamakṣarapaṅiktarvā
paśyannākāśabhūmiṣu|yādṛgvarṇa samāsena vetti
cittaṃ sa tādṛśaṃ||tatredaṃ maṇikulajñānasiddhitantraṃ|sarvalokaṃ nirīkṣan vai pratibhāso
hi yādṛśaḥ|paśyate tādṛśaṃ caiva jagaccittaṃ tu lakṣayed|| iti||etameva samāpattyo gamanāgamanāni
tu|kurvantyaśca bhramantyo vā yathā paśyettathāgamaḥ

yasya yasya ca satvasya samāpattyā tu cintayet|tasya tasya tathā caiva sarvacittāni budhyatī-

tyāha bhagavān vajradharaḥ||sarvakulajñānavidhivistaratantraṃ||atha vajrapāṇirmahābodhisatvaḥ
sarvatathāgatakulasiddhijñānatantramudājahāra| tatredaṃ tathāgatasiddhijñānatantraṃ|satvādhiṣṭhānayogena
buddhabimbātmabhāvanā|anena jñānayogena buddhasiddhimavāpnuyāt||tatredaṃ
tathāgatakulasiddhijñānatantraṃ|ākāśe vā'nyadeśe vā śvetapītābhamaṇḍalān|svamudrāsatvamātmānaṃ
sākṣādiva sa paśyati||tatredaṃ vajrakulasiddhijñānatantraṃ|tādṛśeṣveva bimbeṣu madhye
śyāmaṃ niryacchati|siddhirvajrakulasyāgrā bhavecchīghraṃ yadicchati||tatredaṃ padmakulasiddhijñānatantraṃ|tānyevākāśanīlāni
padmākārāṇi paśyati|mahāpadmakule vidyāsiddhaya saṃbhavanti
hi||tatredaṃ maṇikulasiddhijñānatantraṃ|ākāśe vānyadeśe vā ta evākāśanirmalāḥ|sphuranto
raśmimaṇḍāni paśyat si[ddhimavāpnuyā]d|| iti||vajrasatvādayaḥ satvācaścandramaṇḍalasaprabhāḥ|prāg
darśayanti cātmānaṃ siddhikāle svarūpataḥ||sarvakula[siddhijñānavi]dhivistaratantraṃ||atha
vajrapāṇirmahābodhisatvaḥ sarvatathāgatakulābhijñāsiddhijñānamudrātantramudājahāra|tatredaṃ
tathāgatā[bhijñāsiddhijñāna] tantraṃ|vajrasatvasamādhisthaḥ sarvakāye tathāgatān|bhāvayan
bodhisatvāṃśca darśayetkāyatastathā||tatredaṃ tathāgatakulābhijñāsiddhi[tantraṃ]|vajrasatvamahāmudrāṃ
badhvā tu susamāhitaḥ|pañcābhijñāmavāpnoti vidhinānena sādhakaḥ||tatredaṃ
divyacakṣujñānaṃ bhavati|mahāmudrāṃ samādhāya cakṣurvijñānamāvahet|tena yaccintayet
kiṃcit sudūrāpi paśyatī-||tyāha bhagavān vajrasatvaḥ||mahāmudrāṃ samādhāya śrotravijñānamāvahet|tena
yaccintayetkāryaṃ sudūrasthaṃ śṛṇoti hī-||tyāha bhagavān vajradharaḥ||mahāmudrāṃ
samādhāya manovijñānamāvahet|tena ya satvamudvīkṣet cittaṃ jānāti tasya saḥ

mahāmudrāṃ samādhāya ātmano vā parasya vā|manasā paśyate rūpaṃ yato janma sa āvahed

ityāha bhagavān vajrapāṇiḥ||atha ṛddhividhijñānasiddhirbhavati|mahāmudrāṃ samādhāya yāṃ yāṃ
ṛddhimabhīṣyati|yatra vā tatra vā tadvai saṃdarśayetsamādhine-||tyāha bhagavān mahābodhicittaḥ||tatredaṃ
vajrakulābhijñāsiddhitantraṃ||trilokavijayāgrīṃ vai badhvā tu susamāhitaḥ|pañcābhijñānavāpnoti
vidhinānena sādhakaḥ

kruddhaḥ saḥ sarvakāryāṇi yathāvadanupūrvaśaḥ|divyacakṣvādiyogena sarvābhijño bhavet kṣaṇād

ityāha bhagavān vajrasatvaḥ||tatredaṃ padmakulābhijñāsiddhitantraṃ|jagadvinayamudrāgrīṃ sandhāya
susamāhitaḥ|pañcābhijñāmavāpnoti vidhinānena sādhakaḥ

rāgasaktastu vidhivadyathānukramatastathā|divyacakṣvādiyogena sarvābhijño bhaviṣyati-

tyāha bhagavān lokeśvaraḥ||tatredaṃ maṇikulābhijñāsiddhitantraṃ|sarvārthasiddhisanmudrāṃ badhvā
tu susamāhitaḥ|pañcābhijñāmavāpnoti vidhinānena sādhakaḥ

buddhapūjāṃ prakurvanvai yathānukramatastathā|divyacakṣvādiyogena pañcābhijñāṃ sa paśyatī-||tyāha
bhagavānākāśagabhaḥ||sarvakulābhijñājñānavidhivistaratantraḥ||atha bhagavān vajrapāṇirmahābodhisatvaḥ
sarvatathāgatakulasatyasiddhitantramudājahāra| tatra tathāgatasatyasiddhitantraṃ
bhavati|satyānuparivartinyā vācā tu śapathakriyā|pālayaṃstu mahāsatyaṃ laghu buddhatvamāpnuyād||ityāha
bhagavān buddhaḥ||tatredaṃ tathāgatakulasatyasiddhitantraṃ|samaye śapathā
kāryā tathāgatakulodgatā|pālayan vajrasatyaṃ tu siddhimagryāmavāpnuta||ityāha bhagavān
vajradharaḥ|tatredaṃ vajrakulasatyasiddhitantraṃ|vajradhāryāsu śapathāṃ kṛtvā tu duratikramān|pālayetsatyametaddhi
yadicchet siddhimuttamām||ityāha bhagavān vajradharaḥ|tatredaṃ
padmakulasatyasiddhitantraṃ|saddharme śapathāṅkṛtvā mahāpadmakulottamaṃ|pālayetsatyasamayaṃ
yadicchet siddhimuttamām||ityāha bhagavān [vajradha]rmaḥ||tatredaṃ maṇikulasatyasiddhitantraṃ|buddhapūjāsu
śapathāṃ kṛtvā tu duratikramān|pālayeduttamaṃ satyamabhiṣekaṃ sa lapsyatī||[tyāha
bhagavān] buddhapūjaḥ||sarvakulaśapathasiddhitantraṃ||atha vajrapāṇirmahābodhisatvaḥ
sarvatathāgatasamayatatvasiddhitantramudājahāra| tatredaṃ sarvatathāgatasamayatatvasiddhitantraṃ
bhavati|samayastvamiti prokte sarvamudrān kuleṣvapi|svayaṃ badhvā dṛḍhaṃ yānti
tataḥ paścādasādhitā||ityāha bhagavān mahāsamayasatvaḥ||tatredaṃ tathāgatakulasamayatatvasiddhitantraṃ|suratastvamiti
prokte sarvamudrā asādhitāḥ|svayaṃ badhvā tu sidhyante tatvacodān
mahātmana||ityāha bhagavān mahāsamayasatvaḥ||tatredaṃ vajrakulasamayatatvasiddhitantraṃ|ekahuṃkāramātreṇa
sarvamudrāḥ samāsataḥ|svayaṃ bandhed vandhayedvāpi svayaṃ vāpi parasya
ve-||ti||tatredaṃ padmakulasamayatatvasiddhitantraṃ|sarvaśuddha iti prokte svato vāpi
parasya vā|strīsaṅgādyāstu saṃyogā na mokṣaṃ yānti sarvaśa|| iti||tatredaṃ maṇikulasamayatatvasiddhitantraṃ||oṃkāreṇaiva
sidhyante sarvamudrāḥ samāsataḥ||sarvalokeṣu caivāgryāḥ pūjāścaiva
svayaṃbhuvām|| iti||sarvakulasamayatatvasiddhimudrāvidhivistaratantraṃ||atha bhagavān
vajrapāṇirmahābodhisatvaḥ sarvatathāgatasiddhimudrātantramudājahāra| tatra sarvatathāgatasiddhitantraṃ
bhavati|buddhamudrāṃ tu saṃdhāya tathāgatamanusmaran|sādhayan sidhyate śīghraṃ
buddhabodhirapi sthirā||tatredaṃ tathāgatakulasiddhitantraṃ|vajrasatvamahāmudrāṃ badhvā
tu paribhāvayan|purato vajrasatvaṃ ca siddhiḥ śīghratarā bhavet||tatredaṃ vajrakulasiddhitantraṃ|badhvā
tu samayāgrīṃ vai vajrasatvasamādhinā|bhāvayan vajrasatvaṃ ca siddhistu
dviguṇā bhavet||tatredaṃ padmakulasiddhitantraṃ|badhvā dharmamayīṃ mudrāṃ lokeśvarasamādhinā|bhāvayan
lokanāthaṃ ca siddhistu dviguṇā bhavet||tatredaṃ maṇikulasiddhitantraṃ|karmamudrāṃ
samādhāya vajragarbhasamādhinā|bhāvayan vajragarbhaṃ ca siddhistu dviguṇā bhavet||sarvakulasiddhividhivistaratantraṃ||atha
vajrapāṇirmahābodhisatvaḥ sarvatathāgatasarvasiddhisādhanatantramudājahāra|
tatredaṃ sarvatathāgatasiddhisādhanatantraṃ|ātmano vātha parato buddhānusmṛtisādhakaḥ|badhvā
vai sarvamudrāstu tataḥ sidhyanti tatkṣaṇād||ityāha bhagavān buddhaḥ||tatredaṃ
tathāgatakulādisarvasiddhisādhanatantraṃ|sādhayetsarvamudrāstu kāmo'hamiti
bhāvayan|vajrajāpaprayogeṇa sarvasiddhyagrasādhanam||ityāha bhagavān vajrasatvaḥ||tatredaṃvajrakulasarvasiddhisādhanatantraṃ|vajrabimbaṃ
svamātmānaṃ bhāvayan [susamāhitaḥ]|badhnīyātsarvamudrāstu
siddhiṃ yānti hi tatkṣaṇād||ityāha bhagavān sarvatathāgatavajraḥ||tatredaṃ
padmakulasarvasiddhisādhanatantraṃ|padmabimbaṃ sva[mātmānaṃ] bhāvayan svayamātmanā|sarvajñānamayī
siddhirmahāpadmakule smṛte-||tyāha bhagavānavalokiteśvaraḥ||tatredaṃ maṇikulasarvasiddhisādhanatantraṃ|bhāvayetsvayamātmānaṃ
maṇiratnaṃkaro jvālaṃ|sarvapūjāmayī siddhirmahāmaṇikule
smṛte-||tyāha bhagavānākāśagarbhaḥ||sarvakulottamasiddhividhivistaratantraḥ||atha
vajrapāṇirmahābodhisatvaḥ sarvatathāgatādhiṣṭhānamudrāsiddhitantramudājahāra|tatredantathāgatādhiṣṭhānasiddhitantraṃ|vajradhātvīśvarīṃ
mudrāṃ badhvā tu susamāhitaḥ|hṛdyūrṇāyāṃ gale
mūrdhni sthāpya buddhairadhiṣṭhyat||ityāha bhagavān buddhaḥ||tatredaṃ tathāgatakulādhiṣṭhānasiddhitantraṃ
bhavati|satvavajrīn dṛḍhīkṛtya vajrasatvasamādhinā|hadyūrṇāyāṃ tathā kaṇṭhe
mūrdhni sthāpyādhitiṣṭhyate|ityāha bhagavān vajrasatvaḥ||tatredaṃ vajrakulādhiṣṭhānasiddhitantraṃ|vajrahūṃkāramudrāṃ
vai badhvā tu susamāhitaḥ|hṛdyūrṇākaṇṭhamūrdhasthā samādhiṣṭhāni
tatkṣaṇād||ityāha bhagavān vajranāthaḥ||tatredaṃ padmakulādhiṣṭhānasiddhitantraṃ|vajrapadmāṃ
dṛḍhīkṛtya lokeśvarasamādhinā|hṛdyūrṇākaṇṭhamūrdhasthā svadhiṣṭhāpaya kalpata||ityāha
bhagavānavalokiteśvaraḥ|tatredaṃ maṇikulādhiṣṭhānasiddhitantraṃ|mahāvajramaṇiṃ badhvā
vajragarbhasamādhinā|hṛdyūrṇākaṇṭhamūrdhasthā svadhiṣṭhānāya kalpayed||ityāha bhagavān vajragarbhaḥ||sarvakulādhiṣṭhānavidhivistaratantraḥ||atha
vajrapāṇirmahābodhisatvaḥ sarvatathāgatābhiṣekamudrāsiddhitantramudājahāra|
tatredaṃ tathāgatābhiṣekasiddhitantraṃ|sajraratnāṃ
samādhāya lalāṭe tu pratiṣṭhitāṃ|kṛtvā tu vajraratnebhyāmabhiṣikto jinerbhaved||ityāha
bhagavān buddhaḥ||tatredaṃ tathāgatakulābhiṣekasiddhitantraṃ|vajradhātvīśvaryādyābhirbuddhamudrābhiragrataḥ|samārabhya
catuḥpārśvamālayā tvabhiṣicyatī-||ti||tatredaṃ vajrakulābhiṣekasiddhitantraṃ|vajrābhiṣekamālāṃ
tu sandhāya ca lalāṭagān|tayā mālābhiṣekeṇa vajriṇā so'bhiṣicyatī-||ti||tatredaṃ
padmakulābhiṣekasiddhitantraṃ|dharmavajrīṃ samādhāya puraḥ śīrṣe
pratiṣṭhitāṃ|tayābhiṣikto buddhaistu lokeśvarye'bhiṣicyatī-||tyāha bhagavānavalokiteśvaraḥ||tatredaṃ
maṇikulābhiṣekasiddhitantraṃ|vajraratnāṅkurāṃ badhvā lalāṭe tu pratiṣṭhitāṃ|tayābhiṣikto
buddhaistu pūjaiśvarye'bhiṣicyatī-||tyāha bhagavānākāśagarbhaḥ||sarvakulābhiṣekasiddhitantraṃ||atha
vajrapāṇirmahābodhisatvaḥ sarvatathāgatasamādhisiddhitantramudājahāra|
tatredaṃ sarvatathāgatasamādhisiddhitantraṃ|āhārataḥ sarvabuddhānāṃ mudrāṃ badhvā samāhitaḥ|japan
vai mantravidyāstu śīghraṃ siddhimavāpnute-||tyāha bhagavān buddhaḥ||tatredaṃ tathāgatakulasamādhisiddhitantraṃ|samādhirvajradharmeṇa
satvādhiṣṭhānayogataḥ|hṛnmudrāmandravidyāstu
śīghraṃ sidhyanti jāpata||ityāha bhagavān buddhasamādhiḥ||tatredaṃ vajrakulasamādhisiddhitantraṃ|rāgāttvamasi
saṃbhūtaḥ krodho'hamiti bhāvayan|hṛnmudrāmantravidyānāmāśusiddhikaraṃ
bhaved||i[tyāha bhagavā]n vajradharaḥ||tatredaṃ padmakulasamādhisiddhitantraṃ|maitrīspharaṇatāyogaḥ
sādhayeddhṛdayādayaḥ|lokeśvarakule jāpaḥ siddhiṃ śīghraṃ[tu dadāti-||tyā]ha
bhagavānāryāvalokiteśvaraḥ||tatredaṃ maṇikulasamādhisiddhitantraṃ|sarvākāśasamādhistu
bhāvayan susamāhitaḥ|hṛnmudrāmantravidyāsu sādhayan sarvago bhaved||ityāha bhagavānākāśagarbhaḥ||sarvakulasamādhisiddhividhivistaratantraṃ||atha
vajrapāṇirmahābodhisatvaḥ sarvatathāgatapūjāmudrāsiddhitantramudājahāra|
tatredaṃ tathāgatapūjāsiddhitantraṃ|pūrvaṃ dhūpādibhiḥ
pūjāṃ kṛtvā tu susamāhitaḥ|tatastu siddhikāmo vai sādhayan siddhimāpnuyād||ityāha bhagavān
buddhaḥ||tatredaṃ tathāgatakulapūjāsiddhitantraṃ|guhyapūjācatuṣṭhena pūjāguhyamudāharan|ātmaniryātanādyaivāṃ
pūjāṃ kurvastu sidhyatī-||tyāha bhagavān vajrasatvaḥ||tatredaṃ vajrakulapūjāsiddhitantraṃ|krodhavajramahāpūjāṃ
krodhaguhyamudāharan|krodhamuṣṭi prakurvan vai
śīghraṃ sidhyet kulaṃ mame-||tyāha bhagavān vajradharaḥ||tatredaṃ padmakulapūjāsiddhitantraṃ|gaṃbhīrodārasūtrāntaprayogasamudāhṛtāḥ|niryātayanmanovāgbhiḥ
śīghraṃ siddhimavāpnuyād||ityāha
bhagavānāryāvalokiteśvara|tatredaṃ maṇikulapūjāsiddhitantraṃ|cchatradhvajapatākābhiḥ
rājapūjābhirarcayan|sidhyate maṇikulaṃ sarvadadan dānāni vā sidhyatī-||tyāha bhagavān
vajragarbhaḥ||svādhiṣṭhānādisaṃyukto vajrasatvasamo bhavet|caturbhiḥ prātihāryastu vajraviśvaṃ
samādhayet||sarvasiddhaya ityāha bhagavān vajrasatvaḥ||sarvakulādhiṣṭhānābhiṣekasamādhipūjāsiddhividhivistaratantraṃ||atha
vajrapāṇirmahābodhisatvaḥ sarvatathāgatā[bhijñājñā]nasiddhitantramudājahāra|
tatredaṃ tathāgatābhijñājñānasiddhitantraṃ bhavati|kāye buddhasamādhistu
svabhijñā saugatī tviyaṃ|tasyāḥ suprati[veditya]bauddhīṃ siddhimavāpnuyād||ityāha
bhagavān buddhaḥ||tatredaṃ tathāgatakulābhijñājñānasiddhitantraṃ|divyacakṣvādayo'bhijñā bhāvayan
susamāhitaḥ|pañcābhijñaḥ svayaṃbhūtvā vajrasatvatvamāpnuyād||ityāha bhagavān vajrasatvaḥ||tatredaṃ
vajrakulābhijñājñānasiddhitantraṃ|krodhābhijñāṃ samutpādya sādhayan susamāhitaḥ|pañcābhijñaḥ
svayaṃbhūtvā parāṃ siddhimavāpnuyād||ityāha bhagavān vajradharaḥ||tatredaṃ
padmakulābhijñājñānasiddhitantraṃ|rāgābhijñāṃ samutpādya bhāvayan susamāhitaḥ|pañcābhijñaḥ
svayaṃbhūtvā śuddhāṃ siddhimavāpnuyād||ityāha bhagavān vajranetraḥ||tatredaṃ maṇikulābhijñājñānasiddhitantraṃ|pūjābhijñāṃ
samutpādya bhāvayan susamāhitaḥ|pañcābhijñaḥ svayaṃbhūtvā
sarvasiddhirvarā bhaved||ityāha bhagavān vajradharaḥ||sarvakulābhijñājñānasiddhividhivistaratantraṃ||atha
vajrapāṇirmahābodhisatvaḥ sarvatathāgatabodhijñānasiddhitantramudājahāra|
tatredaṃ tathāgatabodhijñānasiddhitantraṃ|vajrasatvasamādhistho buddhānusmṛtimān svayaṃ|buddhabodhiriyaṃ
jñānaṃ bhāvayan siddhimāpnuyād||ityāha bhagavān buddhaḥ||tatredaṃ tathāgatakulāmahābodhijñānasiddhitantraṃ|vajrasatvasamādhistho
mahāmudrāṃ tu bhāvayan|mahābodhiriyaṃ
jñānaṃ bhāvayan siddhimāpnuyād||ityāha bhagavān mahābodhisatvaḥ||tatrāyaṃ vajrakulamahābodhijñānasiddhitantraḥ|krodharājasamādhisthaḥ
samayāgryā karagrahaḥ|mahābodhiriyaṃ jñānaṃ
bhāvayan siddhimāpnuyād||ityāha bhagavān vajradharaḥ||tatredaṃ padmakulamahābodhijñānasiddhitantraṃ|lokeśvarasamādhistho
dharmamudrāṃ japaṃstathā|mahābodhiriyaṃ jñānaṃ bhāvayan
siddhimāpnuyād||ityāha bhagavānavalokiteśvaraḥ||tatredaṃ maṇikulamahābodhijñānasiddhitantraṃ|vajragarbhasamādhisthaḥ
karmamudrā sukarmakṛt|mahābodhiriyaṃ jñānaṃ bhāvayan siddhimāpnuyād||ityāha
bhagavānākāśagarbhaḥ||sarvakulamahābodhijñānasiddhividhivistaratantraḥ||atha
vajrapāṇirmahābodhisatvaḥ sarvatathāgatānurāgaṇasiddhitantramudājahāra| tatredaṃ tathāgatānurāgaṇasiddhitantraṃ|satvārthaṃ
ca prakurvan vai buddhabodhyarthikaḥ svayaṃ|buddhānusmṛtimāṃ
bhūtvā sarvabuddhānurāgaṇam||ityāha bhagavān vajrarāgaḥ||tatredaṃ tathāgatakulānurāgaṇasiddhitantraṃ|yathā
viṣayavāṃ bhūtvā vajrasatva[stu] sādhayet|tatvacodanayā śīghramanuraktaḥ
sa sidhyatī-||tyāha bhagavān vajrasatvaḥ||tatredaṃ vajrakulānurāgaṇasiddhitantraṃ|buddhājñākāritārthaṃ
hi duṣṭānāmabhicārukaiḥ|krodhān satvaviśuddhyarthamidaṃ vajrānurāgaṇam||ityāha
bhagavāṃstrilokavijayaḥ||tatredaṃ padmakulānurāgaṇasiddhitantraṃ|rāgāvalokanaṃ maitrīkāruṇya
dharmavāditā|sarvābhayapradānaṃ ca sarvabuddhānurāgaṇamṃ||ityāha bhagavān vajranetraḥ||tatredaṃ
maṇikulānurāgaṇasiddhitantraṃ|abhiṣekapradānaṃ ca pradānaṃ dhanasaṃcayaṃ|tacca
buddhārthato yojyamidaṃ buddhānurāgaṇam||ityāha bhagavānāryākāśagarbhaḥ|sarvakulānurāgaṇasiddhividhivistaratantraṃ||atha
vajrapāṇirmahābodhisatvaḥ sarvatathāgatavaśīkaraṇasiddhitantramudājahāra|
tatredaṃ tathāgata vaśīkaraṇasiddhitantraṃ||rāgo vai nāvamantaryo viśuddhaḥ
sukhadastathā|savasatvārthato yoga idaṃ buddhavaśaṅkaram||ityāha bhagavān buddhaḥ||tatredaṃ
tathāgatakulavaśīkaraṇasiddhitantraṃ|kāmaṃ sevya sukhātmā tu suratastvamiti kurvan|sādhayed
vajrasatvaṃ tu tatvacodavaśīkṛtam||ityāha bhagavān samantabhadraḥ||tatredaṃ vajrakulavaśīkaraṇasiddhitantraṃ|buddhājñān
satvaśuddhyarthamabhayārthaṃ ca dehināṃ|buddhaśāsanarakṣārthaṃ
mārayaṃ vaśamānayed||ityāha bhagavān vajrahuṃkāra||tatredaṃ padmakulavaśīkaraṇasiddhitantraṃ|rāgaśuddhiṃ
parīkṣat vai padmapatravikāsataḥ|rañjedvā rāgayeccaiva vinayārthaṃ
vaśaṃkaram||ityāha āryāvalokiteśvaraḥ||tatredaṃ maṇikulavaśīkaraṇasiddhitantraṃ|sarvabuddhābhiṣekārthaṃ
vajraratnaṃ dinedine|śīrṣe sthāpyābhiṣicyatāṃ sarvabuddhān vaśaṃ nayed||ityāha
bhagavānākāśagarbhaḥ||sarvakulavaśīkaraṇasiddhitantraṃ||atha vajrapāṇirmahābodhisatvaḥ
sarvatathāgatamāraṇasiddhitantramudājahāra| tatredaṃ tathāgatamāraṇasiddhitantraṃ|apaśyaṃ
sarvasatvārtha buddhatatvā na śodhayan|manasā karmavāgbhyāṃ vā māraṇasiddhimāptayād||ityāha
bhagavāṃstathāgataḥ||tatredaṃ tathāgatakulamāraṇasiddhitantraṃ|alābhātsarvasiddhīnāmanudyogātkulasya
ca|āsphoṭamahāvajrasya mārayan laghu sidhyata||ityāha bhagavān vajrapāṇiḥ||tatredaṃ
vajrakulamāraṇasiddhitantraṃ|aduṣṭadamanātkrodhādasatvavineyāt tathā|ātmano duḥkhadānācca
huṃkāreṇa tu mārayed||ityāha bhagavān vajradharaḥ||tatredaṃ padmakulamāraṇasiddhitantraṃ||akāruṇyādamaitryāttu
duḥsatvānāmaśodhanāt|ātmanaśca visaṃvādāna mārayan siddhimāpnuyād||ityāha
bhagavānavalokiteśvaraḥ||tatredaṃ maṇikulamāraṇasiddhitantraṃ|atyāgādātmano'narthāt
arthakārādanarthataḥ|dāridryāccaiva satvānāṃ mārayan siddhimāpnuyād||ityāha bhagavān
sarvāśāparipūrakaḥ||kecidaprāptiyogena buddhānāṃ māraṇātmakāḥ|teṣāmuddharaṇārthāya
laghu siddhipradā vayam||ityāha bhagavānāryasamantabhadraḥ||sarvakulamāraṇasiddhividhivistaratantraṃ||atha
bhagavān vajrapāṇirmahābodhisatvaḥ sarvatathāgatarakṣāmudrāsiddhitantramudājahāra|
tatredaṃ tathāgatarakṣāsiddhitantraṃ|sarvasatvāparityāgo buddhapūjātmatā sadā|nityaṃ
buddhamanaskāro rakṣeyaṃ paramādbhuta-||ityāha bhagavān buddhaḥ||tatredaṃ tathāgatakularakṣāsiddhitantraṃ|vajrasatve
sakṛdvārāṃ nāmamātraparigrahaḥ|iyaṃ rakṣā tu mahatī śāśvatī
siddhidā kṣaṇād||ityāha bhagavān vajradharaḥ|tatredaṃ vajrakularakṣāsiddhitantraṃ|vidyātantreṣu
saṃtoṣaḥ trilokavijayātmatā|bhaktirvai vajrahuṃkāre rakṣeyaṃ svaparasya ve-||tyāha
bhagavān vajrahuṃkāraḥ||tatredaṃ padmakularakṣāsiddhitantraṃ|rāgaśuddhirmahāmaitrī satveṣu
abhayadānatā|lokeśanāmajāpaśya rakṣeyaṃ paramādbhute-||tyāha bhagavān vajradharmaḥ|tatredaṃ
maṇikularakṣāsiddhitantraṃ|abandhyo divasaḥ kāryo yathā śaktyā prayogataḥ|tyāgena buddhasatvābhyāṃ
rakṣeyaṃ paramādbhūte-||tyāha bhagavān vajrarakṣaḥ||sarvakularakṣāsiddhividhivistaratantraṃ||atha
vajrapāṇirmahābodhisatvo bhagavantametadavocat| “pratigṛhāṇa bhagavannidaṃ
sarvatathāgatakulatantraṃ| yena sarvasatvāḥ sarvakalpaiśvaryatayādhigamaṃ kṛtvā, śīghramanuttarāṃ
samyaksaṃbodhimabhisaṃbhotsyanta” iti||atha bhagavān vajrapāṇaye bodhisatvāya
mahāsatvāya sādhukāramadāt| “sādhu sādhu vajrapāṇe subhāṣitaṃ, pratigṛhīto'smābhiradhiṣṭhitaśce-”
ti||atha sarvatathāgatāḥ punaḥ samājamāgamya, vajrapāṇaye mahābodhisatvāya sādhukārāṇyadadan|“sādhu
te vajrasatvāya vajraratnāya sādhu te||vajradharmāya te sādhu sādhu te
vajrakarmaṇe||subhāṣitamidaṃ sūtraṃ vajrayānamanuttaraṃ|sarvatathāgataṃ guhyaṃ mahāyānābhisaṃgraham||”
iti||sarvatathāgatatatvasaṃgrahāt sarvakalpopāyasiddhividhivistaratantraḥ parisamāptaḥ||

